#### 2018

# Özgür Yazılım

### FREE SOFTWARE

#### AYKUT KARAYEL (DOGUS TEKNOLOJI)


## Özgür Yazılım Hareketi

İnsanlık tarihine baktığımızda avcılık ve toplayıcılık ile geçinen toplulukların, insan hariç canlılar
âleminin tamamında olduğu gibi yalnızca ihtiyaçları kadar avladıklarını ve topladıklarını, doğaya ve
canlıların geleceğine zarar verecek miktarda tüketmediklerini, muhafaza etmediklerini veya artık
üretmediklerini, doğal yollardan seçilime uğradıklarını ve hatta çocuklar üzerinde biyolojik
ebeveynlikten ziyade eşit oranda topluluğa sorumluluğu dağıttıklarını görmekteyiz. Tarım devrimini
takip eden dönemde yaşayan topluluklarda ise ihtiyaçtan çok daha fazlasını ürettiklerini, bu nedenle
depolama ihtiyacı duyduklarını, üretmek ve depolamak için daha fazla alana yayıldıklarını,
yayıldıklarını alanları çevirmeye başladıklarını, çevreledikleri alanlarda birlikte yaşayacakları eş
denilecek insanları belirlediklerini ve çocuklarının kendilerinden olduğunu bilmek istediklerini
görmekteyiz. En kaba tanım ile mülkiyet kavramı ortaya çıkmış, tüm canlılara dolayısıyla insanlığa da
ait olan ortak kaynaklar paylaşılmaya başlanmış, kaynaklara ulaşamayanlar doğal yerine yapay
seçilime uğramış, adi (basit) evlilikler meydana gelmiş ve toplumdaki her birey ile birlikte bütün
çocukların geleceği için değil önce benim ailemin ve çocuklarımın geleceği söylemi benimsenmiştir.

Mülkiyetin yaygınlaşması, doğanın ve insanlığın oluşturduğu tüm bilgi ve birikimi çeviren kimselerin,
tüm tarihsel mirasa bir bedel biçebilmesine ve hatta insanın yalnızca maddi karşılık için emek
verebilecek bir canlı gibi görülmesine neden olmuştur. Alt türler ile birlikte insanlığın milyonlarca yıllık
birikimini, Neolitik dönemden başlayarak düşünürsek 10. 000 yıllık muhtemel bir çarpık düşünceye ve
200 yıllık ideolojik kafese sığdırmaya çalışan ne yazık ki yine insanlığın kendisidir.

Tarihin başlangıcından günümüze dek bilgi ve meta onu oluşturan etmenlerin dışında ideolojik, siyasi
ve ekonomik birçok müdahale ile şekillenmektedir. Sanayi devrimi ve sonrasında inanılmaz bir ivme
kazanarak devam eden teknolojik yeniliklerin, günümüze dek uzanan en renkli hediye paketi ise
yazılım ürünleridir. Bilgisayarların ortaya çıkmasından sonra son yarım yüzyıldır hayatın her alanına
girmiş yazılım sektörünü bu düzenden ayrı düşünmek maalesef mümkün değildir. Bu hızlı gelişim
sonucu gün geçtikçe ürünleşme faaliyetleri için geç kalanlara hareket alanları kısıtlanınca,
paketlenmiş bir somut yazılım ürünü kavramı yerini insanların duygusal yanına dokunacak daha soyut
bir kavrama, değer yaratmaya bırakmaya başlamıştır. Önceleri bu kavram mevcut yazılım sektörünün
insanları motive etmek için kullandığı popüler bir slogandan ibaretti. Artık değer yaratmanın bedelini
belirlemenin ve yaratılan değerlerin oluşturduğu bir bütüne tek başına sahiplik beslemenin
imkânsızlığı konusunda hemfikir olunduğu malum.

Yazılım dünyasında mülkiyet ile yarattığı değerler arasında sıkışan sistem artık geleceğini
tartışmaktadır. En azından farkındalık olarak değerlendirebileceğimiz, aslında altında çok geniş bir
sosyolojik itiraz barındıran bu tartışmanın fitilini ateşleyen Richard Stallman olmuştur. Richard
Stallman, tüm politik etkenlerin dışında, bir kitap kadar kolayca ödünç verilebilir ve çoğaltılabilir bir
yazılım için neden lisans bedeli ödediğimizi, eğer ödüyorsak neden yalnızca belirli fonksiyonlarını
kullanabildiğimizi ve eğer kullanabiliyorsak neden değiştiremediğimizi sorgulayacak kadar yalın bir
insani tepki koymaktadır. Toplumsal gelişmeye ve insanlığın bilgi birikimine atıfta bulunarak,
yazılımcılar ve kullanıcılar arasında paylaşımı GNU projesi ve Özgür Yazılım Vakfı ile fiiliyata
dökmüştür. Egemen politikanın ve yarattıkları tartışmasız alternatifsizlik ortamında özgür yazılım, özel
mülk yazılım, telif hakları ve patentler, copyleft, toplumsal gelişim ve bilinirlik artık konuşulabiliyor,
ayrıca projeler geliştirilebiliyorsa, yazılım sektörü kazandığı özgüven ile geleceğini, açık kaynak proje
geliştiren sözde destekçi firmalara değil, korkmadan özgürlük fikrini savunanların mücadelesine
borçludur aslında.


## GNU Projesi

Richard Stallman, MIT laboratuvarlarında 1960’lı yıllarda başlayan yapay zeka projelerine 1970’li
yıllarda dahil olduğunda, yazılımlarını henüz özgür yazılım kavramı ortada yokken dahi sınırsız bir
paylaşımla geliştirdiklerini söylemektedir. Yaklaşık 15 yıllık başarılı geçen proje sürecinin ardından,
1980 ’li yıllarda laboratuvarları satın alan şirket, hacker kadrosunun neredeyse tamamının işlerini sona
erdirerek, özgür olmayan bir sistemi uygulamaya karar vermiştir. Çok kısa bir zaman içerisinde sahip
olduğu tüm özellikleri eskimeye başlayan sistem ayakta kalamayarak zamanın modern bilgisayarlarına
ve sistemlerine yenik düşmüştür ve proje adeta çöpe gitmiştir.

Aslında rakip işletim sistemlerinin hiçbiri özgür yazılım değildi ve tamamı çok katı gizlilik
anlaşmalarına tabi tutulmuştur. Topluluk içerisinde yer alan kimseler sistemde sahip oldukları
kullanım haklarını paylaştıkları veya destek aldıkları takdirde özel mülk yazılım sahipleri onları korsan
olarak belirlemekte ve istenen değişiklerinin yapılması için hizmet almaya zorlamaktadır.

Özel mülk yazılım firmalarının sergilediği tutumlar anti-sosyal ve etik dışı varsayımlar doğurmaktadır.
İlki yazılım firmalarının yazılım kullananlar üzerinde güç sahibi olmaları gerektiği varsayımı, ikincisi
yazılımın son kullanıcıya yalnızca belirlenen işleri yapmasına izin vermesi gerektiği varsayımı, diğeri
ise bu konularda güçlerini kabul etmezsek çalışabilir bir sisteme sahip olamayacağımız varsayımıdır.
Kullanıcıların ihtiyaç duydukları anda birbirlerine yarım edememesi gibi temel toplumsal değerlere
ters düşen bu varsayımların önündeki tek engel, sahip oldukları telif haklarını anayasal hakların
önünde gören tekellere karşı, insanların bunun aksini ispatlayacak gücü kendilerinde bulamamasıdır.

Richard Stallman bu gücü kendinde bularak, bilgisayar kullanmak için gerekli olan başlıca ihtiyacın
işletim sistemi olduğuna karar vermiştir. Bu sayede işbirliği yapabilecek bir topluluk oluşturulabilmiş,
Unix ile uyumlu çalışarak insanların geçişini kolaylaştırabilmiştir. GNU (GNU is Not Unix) ismi verilen
proje ile öz yinelemeli bir tercih yapılarak gerekli mesaj verilmeye çalışılmıştır.

Yaygın kanaatin aksine “Free” ücretsiz değil, özgür anlamında kullanılmaktadır. Bir yazılımın özgür
olması için çalıştırma, değiştirme, dağıtma ve yaygınlaştırma özgürlüğünü sağlaması gerekmektedir.
Bunları kaynak kodlar olmadan geçekleştirebilmemiz mümkün değildir. GNU sistemi de bu proje
kapsamında geliştirilmeyen ancak özgür olan birçok yazılımın parçalarını içermektedir.

Geliştirilen her parça Unix ile uyumlu olması gerektiği ve bu parçaların beğenilen önemli bir kısmı
birbiri ardına mevcut Unix sürümlerine eklendiği için uyumluluk gerektiren sistemi her geçen gün
kendi kendilerini büyütmekte ve değişiklik yapmakta oldukça zorlanmaktadırlar. Bu nedenle
topluluğa daha fazla katkı sağlayacak kişiye ulaşılmış olsa da hedeflenen süre yıllar ile ölçülecek kadar
sapma göstermektedir ve üretim ortamında henüz proje yayınlanamamaktadır.

Birçok farklı sürüm ve isimle yoluna devam eden proje geliştirme süreci devam ederken, 1991 yılında
Linus Torvalds tarafından geliştirilen Linux çekirdeği ile 1992 yılında birleşerek GNU/Linux adı altında
bütünüyle bir işletim sistemi sürümü özelliğine kavuşmuştur. Bu andan itibaren çok geniş ölçekli
özgür yazılımlar geliştirilebileceği konusu kanıtlanmaktadır. Ancak bu henüz yolun başı olarak ifade
edilmektedir ve özellikle donanım üreticilerinin sürücü uyumluluğu sağlanması açısından destek
vermeleri gerekmektedir. Yani yollar mevcut düzenin çemberi ile yeniden kesişmekte ve aşılması
gereken bir engel daha bulunmaktadır. Bu tarafıyla bakıldığında ilerleyen yıllarda ya tersine
mühendislik ile bu engeli aşmak için cesur yazılımlar geliştirilecektir ya da sadece özgür yazılıma
destek veren donanım firmaları ile çalışılacaktır.


## Copyleft ve GNU GPL

GNU’nun hedeflerine yakın şekilde ilerleyen sürecin yaygınlaşmadan sonra belki de en önemli
aşamasını copyleft yöntemi oluşturmaktadır. Burada yine tersine mühendislik devreye girmektedir ve
telif hakları kanunlarını yazılımı özel mülk haline getirmek için değil yazılımı özgür tutmak için
kullanmaktadırlar. Bunun için ilk olarak yazılımın telif hakkı olduğu söylenerek bu haklar kanunen elde
edilmektedir. Daha sonra ise özgür yazılımın kendi dağıtım terimleri eklenerek kod ve özgürlükler
yasal olarak korunur hale gelmektedir. Normalde kullanıcıların özgürlüğünü kısıtlayan ve özel
mülkiyeti garanti eden telif hakları tersine çevrilmektedir ve özel mülkiyet ortadan kaldırılmaktadır.
İsim tercihi düzenin kendisini tersine işlettiği için copyright karşısında copyleft olarak belirlenmiştir.

Copyleft herkese programı çalıştırma, değiştirme, değiştirilmiş sürümleri dağıtma hakkı vermekle
birlikte kısıtlama getirecek herhangi bir eklentiye izin vermemektedir. Yani yazılımın kopyasına sahip
olan herkes aynı özgürlüklere doğal yoldan sahip olabilmektedir. Bu geri alınamaz hak ve sorumluluk
ile değiştirilmiş sürümler de özgür hale gelerek topluluğun erişimine açık hale gelmektedir.

Özgür olmayan bir yazılım ile yapılacak yama sayılabilecek birleştirme yöntemleri özgürlük yönünden
eksik olarak ifade edilmektedir. Bu nedenle yapılacak eklentilerin oluşturdukları daha yüksek
sürümlerde özgür ve copyleft olmaktadır.

Copyleft’in GNU için özelleştirilmiş hali GPL’dir. Genel Kamu Lisansı gibi buna benzer özel durumlarda
kullanılan özel copyleft tipleri kullanılmaktadır hatta GNU kullanım kılavuzu dahi basit bir copyleft tipi
kullanmaktadır. GNU GPL telif hakkı sahipleri için yazılım içerisinde birkaç atıfta bulunarak
uygulanabilecek kadar basittir. Şirketlerde veya üniversitelerde yazılım geliştirenler yazdıkları kodları
topluluklarla paylaşmak istediklerinde sözleşme metinleri ile özel mülk ürününe dönüştürülmesi
gerektiğine dair tepkilerle karşılaşmaktadırlar. Bu noktada GNU GPL ile korumaya alındığı takdirde bu
tepkiyi gösterenler özgür yazılım ile yaymak ve hiç yaymamak arasında tercihte bulunmak
zorundadırlar.

Özgür yazılım için en büyük tehditlerden birisi daha önce alınmış patentlerdir. Birçok özellik özgür
yazılıma patent gerekçesi ile eklenememektedir. Her ihtiyaç için patentlerin geçersizliğine dair
araştırma yapılması veya alternatif geliştirmelerin yapılabilmesi mümkün olmamaktadır. Bu nedenle
özgürlük ilkeleri gereği patentli yazılımlar özgür yazılıma dâhil edilmemektedir. Patentler bir fikrin
kullanılmasını tekelleştiren gerçek dünya ile ilişkisi olmayan bir kavram olarak nitelendirilmektedir.
Çünkü yazılım geliştirdiğinizde sunduğunuz fikirlerin, yüksek maliyetli danışmanlık ve avukatlık
maliyetlerini karşılayabilecek birisi tarafından patenti alındığı takdirde, o güne kadar geliştirdiğiniz
özel mülkiyet yazılımlara isyan etmeniz fayda etmeyecektir ve aslında hiçbir fikir koruma altına
alınmayacaktır.

Tüm bu kanuni süreçlerin sağlıklı yürümesi ve başarılı sistemlerin kurulması için hareketin zorlandığı
konulardan birisi de özgür yazılım belgelerinin oluşturulmasıdır. Belgelendirme yöntemleri ve belgeler
de özgür olmaları gerektiği için değiştirilme ve yeniden dağıtma gibi haklara sahiptirler. Fakat
yaptıkları değişimleri doğru paylaşmak ise tamamen vicdanlı bir özgür yazılımcı inisiyatifine
kalmaktadır ve aksi durumlarda eksiklik yaratmaktadırlar. Belgelendirmelerde değiştirilmiş sürümlerin
telif hakkı içeren uyarılarının yer alması, değiştirilemez kısımlara sahip olunması, özgür yazılım
geliştirmeyi engelleyecek nitelikte olmadığı için göz ardı edilebilecek durumlar olarak görülmektedir.


## Açık Kaynak Yazılım Girişimleri

Özgür yazılım ile açık kaynak yazılım aynı kategoride yer alıyor olsa da farklı değerlere sahiptirler. Bu
nedenle sıklıkla karıştırılan açık kaynak yazılımlar, zaman içerisinde kurumsal kullanıcıları hedefleyen
çözümlere yönelerek GNU projesinin oluşturduğu ekosistemden faydalanıp ilkelerinden
uzaklaşmaktadır. Bu nedenle kar oranlarını ilkelerin, toplumun ve özgürlüklerin önünde tutarak
ticarete destek sağlayabilmekte ama özgürlüklerin genişlemesi açısından zarar vermektedirler. Daha
genel bir ifadeyle, yazılımın açık kaynak olup olmayacağı pratiğe dönük bir yöntem sorunu iken
yazılımın özgür olması sosyal bir harekettir.

Açık kaynak yazılım girişimi için başlıca belirleyici değer, kaynak kodlara bakabilmemizdir. Bu
özgürlükler açısından oldukça düşük seviyede bir ölçüttür. Çünkü kaynak kodu okuyabilmeniz hangi
lisanslara tabi olacağınız gerçeğini değiştirmemektedir.

Son yıllarda açık kaynak yazılım girişimlerinin başlıca örneklerinden birisi olarak container yapılarını
gösterilmektedir. Yaklaşık 20 yıla dayanan bir geçmişi olmasına karşın birkaç yıl öncesinde büyük bir
devrim olarak lanse edilmiş ve oldukça başarılı kimlik çalışması sonucu inanılmaz bir hız ile
yaygınlaşmaya başlamıştır. Ne tesadüf bu yapıların kurumsal kullanım açısından yönetilebilirliğini
sağlayan birçok yazılım aynı zamanlarda onlarca sayıda ortaya çıkmıştır. Özel mülk yazılımlar
konusunda en önde yer alabilecek sistemler birbiri ardına uyumluluk açıklamaları yapmaktadır. Ancak
yine kodlarının açık olması bu sistemleri özgürce kullanabileceğimiz anlamına gelmemekte ve
lisansları yine özel mülk yazılımlar üzerinden belirlenmektedir. Hatta yakın zamanda özel mülk yazılım
üreten şirketlerin kurumsal sunucu piyasasından çekileceği, açık kaynak yazılımları destekleyeceği
konuşulmaktadır. Çünkü zaten bulut teknolojilerini yaygınlaştırma hedefleri bulunduğu için
geliştirme, destek ve bakım maliyeti her geçen gün artan bu hantal yapılara ihtiyaçları kalmamaktadır.
Beklenti herkesin basit şekilde açık kaynaklı container üretmesi ve bunları özgür olmayan bulutlara
yükseltmesinden ibarettir.

Benzer bir durum açık kaynaklı javascript kütüphaneleri için de bulunmaktadır. Son yıllarda baş
döndürücü şekilde onlarca sayıda yeni proje ortaya çıkmaktadır ve yine özel mülk yazılım firmaları
tarafından uyumluluklar açıklanmaktadır. Her bir kütüphanenin sağladığı avantajlar ne yazık ve
tesadüftür ki toplanınca bir kurumsal proje yapmak için yaşanan zorluklara değmemekte ve yine özel
mülk yazılımlar ile birlikte hareket etme zorunluluğu duyulmaktadır. Önümüzdeki birkaç yıl içerisinde
önemli bir özel mülk yazılım firmasının insanlarda oluşan javascript kütüphane kullanım eğilimine
cevap verecek nitelikte bir programlama dilini yayınlaması beklenmektedir.

Özel mülk yazılım geliştiren firmalardan bazıları açık kaynak kod paylaşım platformlarını satın
almaktadır. Burada temel amaç en iyi bildikleri yöntemleri kullanarak açık kaynak için bir ticari değer
yaratarak insanların zihinlerinde zor elde edilen özgürlükleri kolay erişilebilir açık kaynaklara tercih
ettirmektir. Tüm bunları yaparken artan ihtiyaçlara cevap verecek insan kaynağı maliyetlerini
düşürmek hatta neredeyse milyonlarca yazılımcının dâhil olması ile sıfıra indirmektir. Böylece açık
kaynak yazılım kullandığına sevinen, paylaşım platformlarından kodları okuyup indirerek geliştirme
yapmaya bağımlı olan kitleler, sıra rakip ürün çıkarmaya, değer yaratmaya veya savunma sanayi gibi
uzay sanayi gibi kritik öneme sahip uygulamalara geldiğinde “ama biz bunu açık kaynak olduğu için
kullandık mazeretlerine” karşılık olarak lisans metinleri ile karşılaşmaktadırlar.

Ne özgür yazılım ne de açık kaynak yazılım ücretsiz yazılım demek değildir!
Ama birisi özgür iken diğeri değildir!


## Türkiye ve Doğuş Teknoloji Penceresinden

Doğuş Teknoloji, dâhil olduğu grup ve holding yapılanmasının sağladığı fırsatları kullanarak, birçok
projeyi hayata geçirmiştir. Bu projeler çok farklı sektörleri ve çok farklı ölçekte altyapıları ihtiva
etmektedir.

Ülke ekonomisinin yaşadığı sıkıntıların başlıca nedeni olarak gösterilen üretim ekonomisinin
oluşturulamamış olması, devletin en üst düzeyde sorumlular tarafından beyan edilmektedir. Yer
aldığımız sektörde, dövize bağlı olarak maalesef ücretli çalışanlar için üzücü bir durum olsa da dünya
genelinde düşük maliyetli iş gücüne sahip olan ülkeler arasında olduğumuz malum. Mevcut işlerimizin
devamlılığını koruyacak şekilde her ne kadar hassas bir ekonomik dönemden geçersek geçelim,
yenilikçi adımlar için sadece devletin sağlayacağı Ar-Ge desteklerine değil, sahip olduğumuz
yeteneklere de güvenmemiz gerekmektedir. Bu yeteneklerin doğru tespiti ve eksik noktaların
kapanması ile birlikte herkesin ürünleşme konusunda aynı noktaya gelmesi ihtiyaçtan öte
zorunluluktur. Çevik dönüşüm ile sağlanması hedeflenen dinamizm aynı şekilde bu alanlara
aktarılmalıdır. Bu zorunluluk tıpkı özgür yazılım hareketi gibi bir itirazdan doğmalıdır. Mevcut iş yapış
şekillerimizle ürün ortaya çıkarmanın aslında ne kadar zor olduğunu geçen zaman içerisinde ülke ve
şirket olarak yaşamaktayız.

Doğuş Teknoloji için bu teknik yazı gibi çalışmalar oldukça büyük önem arz etmektedir. Özgür
yazılımlara ve açık kaynaklı girişimlere bakış açımız ücretsiz yazılımlar oldukları gibi yanılgılar üzerine
kurulduğu takdirde ilerleme kaydetmemiz mümkün görünmemektedir. MSSQL maliyetli bir çözüm biz
PostgreSQL kullanalım, VS Code ile sanırım 20 yıllık muadilleri gibi gereksiz hantallıklardan kurtulmuş
oldum, yeni bir javascript framework yayınlanmış şu projede deneyelim, acaba en baştan Java ile mi
başlasaydık, veri bilimi için Python kullanabildiğimiz için ne kadar şanslıyız dediğimiz takdirde anı
kurtarmaktan öteye geçmemiz güç olacaktır.

Farklı gözlerin farklı akademik ve teknik seviyelerin bir projeye dahil olması elbette güvenliği ve
kaliteyi arttırabilecek etkenlerdir ve tüm açık kaynaklı yazılımlar olumlu düşündüğümüzde bunu
hedeflemektedir. Bu noktada sayfalarca methiyeler düzmek ise pek zor olmasa gerek. Ancak sahip
olduğumuz güç ve ticari yapıyı tam özgürlükler için kullanmalıyız.

İçinden geçtiğimiz dönemi fırsata çevirmek tamamen bakış açımız ile ilgilidir. Hâlihazır özel mülk
yazılım kullanmak ile açık kaynaklı yazılım kullanmak uzun vadede maalesef aynı sonuçlara sahiptir.
Bugün ne yaşıyorsak yarın yine aynıları yaşanacaktır. Rekabetçi ürünler çıkarmak hız ile ilgili değil
özgürlüklerinizin doğurduğu hareket alanı ile ilgilidir. Böyle düşünmez isek gelişmişlik sıralamasında
daha güçlü ve özgür olan ülkelerin yazılımları ile aynı açık kaynağı paylaşarak rekabet edemeyiz. Daha
gerçekten özgürlüğe sahip olmayan bir kod parçacığı için yerli ve milli olmasından bahsedebilmek
olanaksızdır.

Doğuş Teknoloji’nin yeni yıl hedefleri doğrultusunda tamamen üretim odaklı bir özgür yazılım projesi
başlatması gerektiğini düşünüyorum. Güvenlik ve kalite gibi unsurlara geçmeden önce uygun zemin
ve zaman oluşturulmalıdır. Sahip olunan tüm imkânlar ile topluluğa dâhil olacak yeni katılımcılarla
özgür yazılım projesi paylaşılmalıdır. Neredeyse geçtiğimiz yıllarda 1 tane personel alımı yapmayan
yabancı menşeili yazılım firmalarının mevcut ortamda onlarca alım yapmasının, birkaç ay içinde
ülkemizi daha çok sevmelerinden kaynaklanmadığının farkında olarak, yeteneklerimizi üretime
döndürmeliyiz.

Amaç kazanmak ise üretime, amaç üretmekse bilime, amaç bilim ise özgürlüğe ihtiyacımız var!


## Kaynak

https://www.gnu.org/


